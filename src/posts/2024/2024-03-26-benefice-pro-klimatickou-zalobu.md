---
title: 'Benefice pro Klimatickou žalobu v neděli 14.4.'
description: 'V neděli 14.4. pořádáme v Olomouckém Divadle na Cucky benefiční minifestival na podporu Klimatické žaloby (https://www.klimazaloba.cz).'
date: 2024-03-26
---

V neděli 14.4. pořádáme v Olomouckém Divadle na Cucky benefiční minifestival na podporu Klimatické žaloby (https://www.klimazaloba.cz) - spolku, který se snaží právní cestou domoci implementace adaptačních a mitigačních opatření na ochranu klimatu, k nimž se ČR zavázala přistoupením k Pařížské dohodě o klimatu. Ten v současnosti dává dohromady finance potřebné na podání žaloby k Ústavnímu soudu, vzhldem k vyčerpání jiných právních možností.

## Na co se můžete těšit?

### 16:00 - 16:30 Vincenc Bouček (Klimatická žaloba)

> “Ve spolupráci s advokátní kanceláří Frank Bold Advokáti a dalšími žalobci přímo zasaženými změnou klimatu jsme připravili a podali žalobu na zodpovědná ministerstva. Dle naší žaloby a odborných posudků, které jsme si nechali vypracovat, ministerstva nepřijímají dostatečná opatření k mitigaci (omezování emisí) a adaptaci (přizpůsobení) na změnu klimatu, čímž narušují naše lidská práva a mezinárodní dohody. Cílem žaloby je přinutit zodpovědná ministerstva k přijetí ambicióznějších a efektivnějších opatření vůči změně klimatu. Žaloba je nyní v soudním procesu.”
>  -- <cite>Vincenc Bouček, https://www.klimazaloba.cz/</cite>

### 16:30 - 17:30 Madremonte (Mikro-teatro; divadlo pro děti, rodiče i dospělé)

Divadlo pro děti a jejich rodiče s ekologickou tematikou.

> “V zemi, která se jmenuje Kolumbie, je tajemné místo, kde se hory dotýkají nebes. Tam se rodí všechny vody, ze kterých pochází veškerý život, a vyprávějí o všemocné Madremonte. O pečující, milující, starostlivé, přísné, ale spravedlivé matce nás všech – matce přírodě. Vše co pro nás dělá, není samozřejmostí. Ví to i Alfonso? Alfonso potřebuje pro svůj život stále víc. Jak si s tím poradí moudrá Madremonte?”
>   -- <cite>Mikro-teatro, https://www.mikro-teatro.cz/madremonte-7/</cite>

### 18:00 - 19:30 Klimatická spravedlnost (Remízek, A2; 4 videoreportáže + debata s tvůrci)

> “Čeká Česko klimatická spravedlnost? Ve spolupráci kulturního čtrnáctideníku A2 a TPS Remízek vznikla v produkci Barbory Aradské a Marty Martinové čtyřdílná série videoreportáží s lakonickým názvem Klimatická spravedlnost, jež tematicky pokrývá čtyři oblasti, které potřebujeme v brzké budoucnosti vyřešit tak, aby nikdo neztratil právo na zdravé životní prostředí a dobrý život. Zabývá se zacházením s vodou, využíváním energie, městským prostorem a tím nejdůležitějším – mezigeneračním dialogem, který je nezbytnou podmínkou zažehnání každé krize. Série volně doplňuje stejnojmenné tematické číslo Ádvojky, které vyšlo na podzim roku 2023. Po promítání následuje krátká debata s tvůrci a tvůrkyněmi. Sérii i tematické číslo podpořila Nadace Rosy Luxemburgové.”
>   -- <cite>Kulturní čtrnáctideník A2 (http://advojka.cz) a Remízek (https://remizek.org)</cite>

### 20:00 - 21:00 Lukáš Mareček (koncert)

Hudební vystoupení olomouckého muzikanta. Má svůj [Soundcloud](https://soundcloud.com/lukas-marecek) a napsal o něm [Olomoucký deník](https://olomoucky.denik.cz/volny-cas/vsetranny-hudebnik-marecek-nejradeji-mam-funky-a-j.html).

### 21:00 - 22:00 networking

## Zapojte se

- řekněte o akci svým přátelům, přítelkyním, rodině, každému, kdo by mohl mít zájem o hezkou neděli a podporu zachování prostředí, ve kterém lze žít
- přidejte se na FB události (https://www.facebook.com/events/1090296958755968/) a nasdílejte ji

Děkujeme a těšíme se na Vás!